---
category: CLANKY
title: "Ustavující zastupitelstvo Střekova očima zastupitele"
date: 2018-11-29T12:00:00.000Z
author: Jakub Přibyl
authorId: jakub.pribyl    # uid nekoho z _people
image: posts/strekov-znak.png
tags:
  - Střekov
  - zastupitelstvo
---

Po [zprávě o vyjednávání na Severní Terase](https://usti.pirati.cz/aktuality/beutelova-vyjednavani.html) a [souhrnu z prvního zasedání magistrátního zastupitelstva](https://usti.pirati.cz/aktuality/1-zasedani-zastupitelstva.html) Vám přinášíme článek Ing. Jakuba Přibyla, zastupitele městského obvodu Střekov:

Prvním rozhodnutím zastupitelstva je volba starosty. Lídryně kandidátky Pro! Ústí Eva Outlá úspěšně tento úřad zastávala v minulém funkčním období, lidé jí to dali patřičně [najevo](https://www.volby.cz/pls/kv2018/kv111111?xjazyk=CZ&xid=1&xdz=5&xnumnuts=4207&xobec=502316&xstrana=529&xstat=0&xvyber=0), a tudíž nebyl důvod prosazovat do této pozice někoho jiného. Vyjednávací tým ANO (p. Nedvědický, p.Babík, p.Komárek) však trval na tom, že kandidaturu paní Outlé na tuto pozici nepodpoří, aniž by řekl relevantní důvod. Argumentovali tím, že prý šikanuje hasiče a lidsky některým členům ANO nesedí, což mi jako důvod u strany, která se [pasovala do role mediátora](https://www.facebook.com/notes/ano-tohle-je-%C3%BAst%C3%AD-nad-labem/vyj%C3%A1d%C5%99en%C3%AD-oblastn%C3%AD-p%C5%99edsedkyn%C4%9B-ano-k-povolebn%C3%AD-situaci-v-%C3%BAst%C3%AD-nad-labem/2095616987125149/) a chce pomoci překonávat animozity, přijde úsměvné. Paní starostka Outlá bohužel nedostala prostor se obhájit, což ukazuje praktickou podobu zásady „budeme se bavit se všemi“ v podání ANO.

První zasedání zastupitelstva MO Střekov předcházelo několik přípravných manévrů, hned 3 zastupitelé se vzdali mandátu a tím uvolnili svá místa kolegům, kteří byli následně zvolení do nejvyššího výkonného orgánu MO. Mandátu se vzdala paní Lazarová (ODS), předpokládám, že to to byla podmínka pro koaliční spolupráci ze strany Za lepší Střekov (ZLS). Pan Bandas (ZLS) avizoval své odstoupení již delší dobu, bohužel nikdo ze zvolených kandidátů ZLS nebyl schopen/ochoten vykonávat uvolněnou funkci, já osobně bych na pozici starosty podpořil pana Železného i pana Bandase. Je otázka, zda je fér kandidovat jako lídr kandidátky a pak se výzvě nepostavit čelem. Pan Cihlář (Pro Sport) přenechal své místo panu Dunajovi, ten mu to oplatil ve „velkém“ zastupitelstvu města. Tolik k vůli voličů.

Co se samotného zasedání týče, o chystaném průběhu jsem se dozvěděl z prohlášení hnutí Za lepší Střekov vydaného den předem. Prohlášení obsahovalo podmínky koaliční spolupráce mezi ANO, UFO, ODS a hnutím Pro Zdraví a Sport.
Překvapilo mne přeřazení bodu 2.12 Návrh odměn členů ZMO, RMO a výborů ZMO na úvod jednání, před samotnou volbou jednotlivých orgánů obce. Následovalo navýšení odměn pro členy výborů ZMO zhruba o 66%. O dalším průběhu se lze dočíst v [zápisu](https://www.strekov.cz/files/cz/zastupitelstvo/zapisy-zasedani-zmo/zapis-1-ustanovujici-zmo-5-11-2018-final-anonymizovany.pdf).
Starostou byl zvolen [Petr Vinš](https://hlidacipes.org/ustecka-kultura-nakupuje-it-sluzby-urovni-7-tridy-prevod-dokumentu-pdf-za-sest-stovek/) (ZLS) a uvolněnými místostarosty Pavel Peterka (ANO) a Aleša Kymličková (ODS). Všichni působili dosti nervózně, bylo znát že nemají zkušenosti ani se zastupitelským mandátem, natož s vedením obce, tak uvidíme, jak to bude vypadat, až se rozkoukají. Trochu mě mrzelo, že se nikdo z nich nepředstavil, neřekl ani pár slov o sobě, ani o své odbornosti, ani o tom, co by chtěl řešit. Povinost to není, ale slušnost vůči veřejnosti v sále bezesporu ano. 

Následovala volba výborů ZMO, v nich bohužel nemá hnutí PRO!Ústí ani Česká pirátská strana své zastoupení. V neděli před zasedáním zastupitelstva bylo Evě Outlé nabídnuto prostřednictvím pana Železného předsednictví ve finančním výboru, stylem "ber nebo nech bejt". Vzala si tedy čas na rozmyšlenou, při samotném jednání však bylo navržena p. Nechybová. Místo v Kontrolním výboru nám mělo být nabídnuto v rámci nějakého špitání před zastupitelstvem.

O oba výbory máme zájem a již jsme poslali panu starostovi žádost o zařazení bodu dovolby našich zástupců do obou výborů na příští jednání zastupitelstva.  Uvidíme, zda to bylo jen nedorozumění vyplývající z časového presu.

Snad účast ZLS v koalici bude garancí dotažení rozdělaných projektů. S [programovým prohlášením](https://www.facebook.com/ZaLepsiStrekov/posts/1927631487306192?__tn__=K-R) máme u velké části bodů programový průnik, nebude tedy důvod tyto záležitosti nepodpořit, pokud budou zodpovědně připravené. Některé body mi přijdou dost obecné, rád si tedy počkám na konkrétní kroky k realizaci.
