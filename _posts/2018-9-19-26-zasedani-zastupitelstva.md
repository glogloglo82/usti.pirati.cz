---
category: CLANKY
title: 26. zastupitelstvo: 20 000,- Kč na hodinu a ťukání na čelo
date: 2018-09-19T18:00:00.000Z
author: Lukáš Blažej
authorId: lukas.blazej    # uid nekoho z _people
image: posts/ilustracni-mince.jpg
tags:
  - magistrát
  - zastupitelstvo
---
Dne 19. 9. 2018 proběhlo 26. zasedání zastupitelstva města Ústí nad Labem, ze kterého vám přinášíme tento souhrn.

Pozoruhodný byl už počet bodů na programu jednání. Ačkoliv se zastupitelstvo schází pouze čtyřikrát ročně, vedení města předložilo pouze sedm bodů k projednání, z toho tři body byly čistě úřednické. Je pravdou, že kdo nic nedělá, ten nic nezkazí, ale současné vedení města inkasuje měsíčně přes 300 000 Kč za výkon funkce, tudíž bychom očekávali větší aktivitu. Jen pro srovnání - před [změnou vedení města](https://usti.idnes.cz/rozpad-koalice-v-usti-nad-labem-dzr-/usti-zpravy.aspx?c=A150625_170550_usti-zpravy_alh) se zastupitelstvo scházelo mnohem častěji, a i tak nebylo výjimkou 40 bodů na programu jednání.

Zajímavá situace nastala hned při projednávání „nultého“ bodu, ve kterém tajemník informuje o splnění předchozích usnesení zastupitelstva a zastupitelé berou tuto informaci na vědomí. Kromě vzetí na vědomí totiž byla v návrhu na usnesení obsažena revokace předchozího usnesení zastupitelstva týkající se [překladiště ve Vaňově](https://ustecky.denik.cz/zpravy_region/vanov-prekladiste-ropy-a-oleju-ne-pozemek-ano-20180423.html), které Rada města odmítla splnit. V úvodní řeči ani v důvodové zprávě o tom nebyla ani zmínka, a pokud by Mgr. Daduč na poslední chvíli neupozornil na revokaci v návrhu na usnesení, zastupitelé by ji bez povšimnutí schválili. Musíme tak pracovat ve městě, kde nelze důvěřovat ani materiálům zpracovaným tajemníkem pro jednání nejvyššího orgánu města.

Prvním řádným bodem bylo vyplacení odměn členům výborů a komisí. Upozornili jsme na celkově nízkou účast některých členů těchto orgánů. Vzhledem k tomu, že se vyplácelo dohromady 1,4 milionu korun, nemohli jsme rozebírat každý případ zvlášť, a tak jsme vybrali jako příklad Ing. Václava Šuteru, jehož odměna byla 20 580 Kč, ačkoliv se zúčastnil jediného jednání komise. Zeptali jsme se, proč by měl za zhruba jednu hodinu práce inkasovat od města více, než si většina Ústečáků vydělá za měsíc. Primátorka odpověděla, že neví, proč byla navržena tato konkrétní částka, a následně byly všechny odměny bez další diskuse schváleny.

Druhým bodem bylo schválení závěrečného účtu Dobrovolného svazku obcí Jezero Milada. Primátorka bod přednesla s tím, že v závěrečném účtu nejsou žádné nedostatky. Opět bylo nutno upozornit na odlišný návrh usnesení, podle kterého se schvaluje závěrečný účet s výhradami, neboť byly zjištěny závažné chyby a nedostatky. Svoji vinu na nich neslo i město Ústí nad Labem, které po schválení rozpočtu a rozpočtového výhledu v minulém roce nezveřejnilo tyto dokumenty na úřední desce, za což dostalo pokutu. Zeptali jsme se, kdo je za pochybení zodpovědný, jakým způsobem byl sankcionován a jaká opatření byla učiněna pro prevenci podobného pochybení v budoucnu. Bohužel, vedení města pokračuje v [neřešení problémů](https://usti.pirati.cz/aktuality/zpronevera-statisicu-z-muzea.html) a od primátorky jsme se dozvěděli, že pokud na odpovědi trváme, máme si o ně požádat písemně, což jsme obratem udělali. Materiál byl ale schálen a nepředpokládáme, že by se do budoucna cokoliv na postupu města změnilo.

Třetím bodem bylo poskytnutí mimořádných dotací. Nejzajímavější žádost byla od České unie boxerů profesionálů, které předsedá Lukáš Konečný (radní za UFO) a která nezveřejňuje účetní závěrky. Komise mládeže a sportu, které předsedá Vladimír Evan (člen UFO a kandidát do zastupitelstva), doporučila poskytnout České unii boxerů profesionálů dotaci ve výši 250 000,- Kč. Rada města, ve které sedí Věra Nechybová (UFO), Pavel Dufek (UFO), Jiří Madar (UFO), Lukáš Konečný (UFO) a Květoslava Čelišová (KSČM) s návrhem vlastní komise nesouhlasila a navrhla poskytnout dotaci ve výši 350 000,- Kč bez jakéhokoliv zdůvodnění. Poté, co se zastupitelé začali o dotaci blíže zajímat, postěžoval si Lukáš Konečný, že město již zpropagoval uvedením názvu města na vstupenkách a v rádiu, a sám navrhl snížení dotace na částku 250 000,- Kč. Z toho je patrné, že vedení města „hází“ částky v řádech statisíců, aniž by to bylo nezbytné či alespoň důvodné. Piráti dlouhodobě nesouhlasí s dotováním profesionálního sportu a ziskových akcí z veřejných rozpočtů. Dotace ve výši 250 000,- Kč byla schválena, každý obyvatel Ústí tak podpořil akci částkou odpovídající dvěma kusům pečiva. Doufáme, že vám u České unie boxerů profesionálů bude chutnat.

Čtvrtým bodem byla žádost akciové společnosti Fotbalový klub Ústí nad Labem o bezúročnou půjčku ve výši 3 500 000,- Kč z důvodu nedostatku sponzorských darů. K žádosti nebyla přiložena účetní závěrka za loňský rok (která dosud není zveřejněna ve sbírce listin) ani rozpočtový výhled, tudíž nebylo možno posoudit finanční situaci akciové společnosti. Z diskuse vyplynulo, že Fotbalový klub mimo jiné vynaložil na 5 telefonů pro management 150 000,- Kč, což nasvědčuje hlubším problémům v hospodaření společnosti. Na náš dotaz jsme se dozvěděli, že Fotbalový klub v současnosti nemá rating, který by mu umožňoval vzít si půjčku u banky. Ústí nad Labem podporuje Fotbalový klub každoročně milionovými částkami, upozornili jsme tedy, že poskytnutí bezúročné půjčky by představovalo nedovolenou veřejnou podporu, a je otázkou, zda vůbec bude Fotbalový klub schopen půjčku splatit. Vedení města reagovalo konstatováním, že kde není žalobce, tam není soudce (tj. pokud se dozorčí orgán o nedovolené veřejné podpoře nedozví, nehrozí žádný postih), a půjčka byla schválena.

Z dalších bodů zmíníme ještě vyhlášku, dle které bude nabízení, poskytování i využívání sexuálních služeb za úplatu na kterémkoliv veřejném prostranství města přestupkem. Souhlasíme s tím, že prostituci je třeba regulovat, nicméně tuto vyhlášku považujeme za velmi problematickou. Vyhláška vzešla ze stížností na chování prostitutek a prostitutů v Předlicích. Tito lidé se kvůli vyhlášce prostitucí živit nepřestanou, jediným důsledkem bude přesun do ilegality, čímž ještě zvýšíme jejich sociální vyloučení (např. napadená prostitutka nepůjde oznámit napadení na Policii, neboť by ji čekala sankce za přestupek) a ztratíme možnost jejich situaci jakkoliv řešit. Zdánlivě jednoduchá řešení jsou však lákavá a vyhláška byla schválena.

Pro odlehčení uvádíme několik perliček:
* Květoslava Čelišová (KSČM) řekla, že se stydí za to, že je zastupitelkou města Ústí nad Labem. Nedivíme se jí - jako uvolněná radní pobírá přes 60 000,- Kč měsíčně, přesto za celou dobu výkonu funkce nepředložila do zastupitelstva jediný bod. Na jejím místě bychom se styděli také.
* Člen Pirátů byl napomenut, že přišel jako veřejnost na zastupitelstvo s logem Pirátů na tričku, čímž podle primátorky „narušil apolitičnost zastupitelstva“. Zda se apolitičnost projevuje tím, že u jmen zastupitelů na obrazovce neustále svítí loga stran, jsme se nezeptali.
* Jako každé zastupitelstvo, i tentokrát KSČM opakovaně navrhovala ukončení diskuse. Jednou se jí to dokonce povedlo, a to za podpory zastupitelů z ODS, ČSSD, KSČM a části bývalého ANO. Piráti považují diskusi za základ demokracie a pro takový návrh by nikdy nehlasovali.
* Po upozornění Mgr. Daduče se primátorka musela omluvit za to, že si během argumentace Pirátů k vyhlášce o prostituci teatrálně ťukala na čelo.

26. zastupitelstvo bylo posledním zastupitelstvem v tomto volebním období. V dalším souhrnu vás tedy budeme informovat o povolebních vyjednáváních.
