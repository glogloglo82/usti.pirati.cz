---
category: CLANKY
title: Zpronevěra statisíců z Muzea se může kdykoliv opakovat
date: 2018-09-16T17:30:00.000Z
author: Lukáš Blažej
authorId: lukas.blazej    # uid nekoho z _people
image: posts/2018-9-16-hlasovani-protinavrh.jpg
tags:
  - magistrát
  - zastupitelstvo
  - kauzy
---
Možná si ještě vzpomenete na to, že v roce 2015 plnily přední stránky médií články s nadpisy „*Účetnictví muzea je v troskách. Padne trestní oznámení*“ či „*Ústecké muzeum opět v problémech, netuší, komu zaplatilo statisíce*“. Výčet pochybení zjištěný auditorem v ústeckém Muzeu byl neradostný – bankovní účet vůbec neevidovaný v účetnictví, výběr hotovosti z banky bez dokladů, penále za nezaplacené zdravotní a sociální pojištění a řada dalších.

Zajímalo mě, jak mohlo k takovým pochybením dojít, tudíž jsem si vyžádal prověrky účetních závěrek za tři roky předcházející zjištěné zpronevěře. Jejich obsah byl překvapivý – auditor každoročně konstatoval stejná pochybení v oblasti zásob, fondů a dohadných položek, přesto byla účetní závěrka každoročně schválena a počet chyb se meziročně zvyšoval. I v poslední účetní závěrce auditor marně opakoval konstatování „*Tuto nesprávnost jsme uváděli již při prověrce v předchozích obdobích. Namísto nápravy však byl rozdíl dále zvýšen opakováním nesprávného postupu i v aktuálním období.*“, nicméně tentokrát došel i k závěru o zpronevěře, což vedlo k úvodním novinovým článkům.

Je evidentní, že zcela selhaly kontrolní orgány v Muzeu, Magistrátu i Radě města, která účetní závěrky schvalovala. Abych pochopil, jak k tomu mohlo dojít, vyžádal jsem si protokol o schválení účetních závěrek příspěvkových organizací. Měl pouhé dvě strany – většinu z nich zabíral seznam šedesáti příspěvkových organizací, jejichž účetní závěrky byly schvalovány, zbytek stránky zabíraly podpisy primátora a jeho náměstka. Bylo zcela jasné, že účetní závěrky ani závěry auditorů nikdo nečetl.

Pojal jsem podezření, že případ Muzea bude pouze špičkou ledovce. Vyžádal jsem si tedy prověrky účetních závěrek i z dalších příspěvkových organizací. Mému podezření nepomohlo, když jsem prakticky okamžitě narazil na tvrdý odpor příspěvkových organizací, které začaly dělat vše pro to, aby prověrky nemusely poskytnout. Někde se svázaná prověrka nevešla do kopírky, jinde se rozbil skener, a v další příspěvkové organizaci pro jistotu neměli kopírku ani skener vůbec (ačkoliv mě o tom informovali na vytištěném, podepsaném a následně naskenovaném dokumentu). Magistrát postup všech příspěvkových organizací potvrdil. Nezbylo než zaplatit nepřiměřené částky těm organizacím, které platbu požadovaly, a smířit se s tím, že můj přehled nebude úplný. V jednom případě jsem se ale obrátil na Krajský soud v Ústí nad Labem, který mi dal za pravdu a v rozsudku konstatoval: „*K výši požadované úhrady za poskytnutí informací soud podotýká, že povinné subjekty by v zájmu co možná nejmenšího omezování ústavně zaručeného práva na poskytování informací měly minimalizovat náklady s tím spojené, které podle § 17 odst. 1 informačního zákona požadují uhradit od žadatele. Rozhodně pak povinné subjekty nesmějí takové náklady vytvářet účelově, aby žadateli přístup k informacím znemožnily či ztížily.*“

Přečtení prověrek účetních závěrek, které se podařilo získat, moje podezření potvrdilo. Auditoři opakovaně konstatují desítky pochybení, zejména v oblastech nadhodnocování majetku, matematických chyb a neoprávněného navyšování nákladů.

Zjištěnými pochybeními je opakovaně porušován zákon o rozpočtových pravidlech i zákon o účetnictví a uměle se zvyšují náklady, což vede ke snižování hospodářského výsledku a mimo jiné nepřesným podkladům pro rozhodování zastupitelstva. Pochybeními se nikdo nezabýval, nebyly napraveny, ani z nich nebyly vyvozeny důsledky. Dokonce i finanční výbor zastupitelstva na svém 13. zasedání doporučil učinit analýzu, proč k nedostatkům v Muzeu došlo, vyvodit z nich procesní a personální důsledky, navrhnout opatření pro prevenci a průběžně kontrolovat, zda došlo k nápravě stavu. Žádné z těchto doporučení nebylo realizováno a nikoho kromě mě nenapadlo hledat podobná pochybení i v ostatních příspěvkových organizacích.

Proto jsem zpracoval materiál, který ukládal kontrolnímu výboru zabývat se skutečnostmi uvedenými ve zprávě auditora, zejména určit, kdo pochybil, a zda byla uskutečněna opatření k nápravě nedostatků; Radě města ukládal zavést účinné kontrolní mechanismy a případně provést další opatření, která znemožní přehlížení pochybení konstatovaných auditory a zajistí minimalizaci výskytu takových pochybení; a tajemníkovi ukládal zajistit zveřejňování zprávy auditorů na webových stránkách města, aby mohla probíhat veřejná kontrola.

Materiál byl vytištěn a rozdán všem zastupitelům do schránek. Nikdo se neozval s doplňujícími dotazy či připomínkami. Na zasedání však nebylo schváleno ani zařazení bodu na program jednání:

<img src="https://github.com/pirati-web/usti.pirati.cz/blob/master/assets/img/posts/2018-9-16-hlasovani-protinavrh.jpg">

Pro zařazení hlasovalo šestnáct zastupitelů z potřebných devatenácti. Zastupitelé KSČM, ČSSD, ODS a bývalého ANO se bez jakéhokoliv vysvětlení zdrželi, současné vedení města z hnutí UFO dokonce hlasovalo proti zařazení bodu na program jednání.
Protože většina současných zastupitelů nechce o problému ani diskutovat, natož činit kroky k jeho řešení, je situace s prověrkami účetních závěrek od zpronevěry v Muzeu stále stejná. Nezbývá než doufat, že k další zpronevěře nedojde, a že se v příštím zastupitelstvu se najde dostatek lidí, kteří budou chtít problém řešit.
