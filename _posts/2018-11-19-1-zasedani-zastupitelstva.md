---
category: CLANKY
title: "1. zastupitelstvo: Veřejnosti vstup zakázán a kumulace funkcí"
date: 2018-11-19T18:00:00.000Z
author: Lukáš Blažej
authorId: lukas.blazej    # uid nekoho z _people
image: posts/ilustracni-zakaz-vstupu.png
tags:
  - magistrát
  - zastupitelstvo
---

Dne 19. 11. 2018 proběhlo ustavující zasedání zastupitelstva města Ústí nad Labem, ze kterého Vám přinášíme tento souhrn.

Přístup nového vedení města se ukázal ještě před začátkem zasedání. Na zastupitelstvo přišla řada občanů se zájmem sledovat jeho průběh i vyslovit svůj názor v diskusi. Do zasedacího sálu je však zaměstnanci města nevpustili a byli směřováni na galerii, která se rychle naplnila. Zatímco se zhruba šedesát lidí tísnilo na galerii a další desítky v předsálí, v zasedacím sále bylo zhruba 25 neobsazených míst k sezení a dalších 50 ke stání. Proto jsme hned po zahájení zasedání navrhli, aby byla veřejnost vpuštěna do sálu. Věra Nechybová (UFO) v pozici předsedající tomuto návrhu nevyhověla. Nadále byli všichni občané směřováni na galerii, která však byla plná a zaměstnanci města fyzicky bránili dalším lidem ve vstupu. V rozporu se zákonem o obcích tak bylo řadě lidí znemožněno účastnit se ustavujícího zasedání zastupitelstva a vystupovat v diskusi.

Volba vedení města dopadla dle očekávání. To, že hnutí ANO spolupracuje s hnutím UFO, bylo zřejmé nejpozději [v lednu letošního roku](https://raw.githubusercontent.com/pirati-web/usti.pirati.cz/master/assets/img/posts/2018-11-19-dittrich-rezignace.jpg) a dlouhodobě této spolupráci nasvědčovala řada okolností, například náměstek a místostarosta Pavel Dufek (UFO) měl za asistentku Evu Fialovou (ANO) a u jeho bakalářské práce, kterou údajně stihl sepsat při dvou uvolněných funkcích a kterou vedl jeho podřízený, byla při obhajobě oponentkou zastupitelka z ANO.

Dnešní volbě předcházela mimo jiné [investigativní reportáž ČT](https://www.ceskatelevize.cz/porady/1142743803-reporteri-ct/218452801240035/), [odchod zastupitelů z ANO](https://usti.idnes.cz/obvody-nestemice-komunalni-volby-koalice-vase-usti-s-pro-usti-odchod-ano-zmena-na-strekove-g84-/usti-zpravy.aspx?c=A181107_090352_usti-zpravy_vac2), [distanc členky koaliční ODS](https://www.facebook.com/lenka.cerna.7902/posts/10217660335879294) a [demonstrace](https://usti.idnes.cz/petr-nedvedicky-hnuti-ano-primator-demonstrace-sest-desitek-lidi-usti-nad-labem-krupka-gra-/usti-zpravy.aspx?c=A181115_439694_usti-zpravy_mi). I tak nás však překvapilo, jakým způsobem ANO svoji koalici s hnutím UFO prezentovalo. Kandidáti se totiž vůbec nepředstavili, na otázky z řad veřejnosti nikdo nereagoval, a dokonce ani nebyly určeny gesce, kterým by se měli jednotliví radní věnovat. Nová koalice má zkrátka většinu, a proto si všechny své návrhy prohlasuje bez ohledu na veřejnost či opozici.

Přímo šokující pak bylo navržené a schválené složení kontrolního výboru zastupitelstva. Předsedkyní je zastupitelka z [koaliční](https://ustecky.denik.cz/zpravy_region/severni-terasu-zachvatila-revoluce-vase-usti-konci-do-vedeni-nastupuje-ano-20181105.html) KSČM, dalších pět členů je ze stran zastoupených v radě a jedinou zástupkyní opozice je Karolina Žákovská z Pro! Ústí. Šest zástupců koalice tak bude v kontrolním výboru kontrolovat svoji vlastní činnost, což je nejen nehorázné plýtvání penězi, ale také naprosto bezprecedentní krok vlády pevné ruky, která si nepřeje být kontrolována ani veřejností, ani zastupiteli.

Celou situaci pak dokresluje schválení odměn pro členy výborů a komisí. Dlouhodobě upozorňujeme na to, že komise neplní svoji funkci a představují pouze snadný výdělek pro kamarády ([např. Ing. Václav Šutera inkasoval za jediné zasedání komise 20 580 Kč](https://usti.pirati.cz/aktuality/26-zasedani-zastupitelstva.html)). Nové vedení navrhovalo, aby se odměna za členství v jednotlivých komisích sčítala, a to až za tři komise zároveň. Vzhledem k tomu, že komise mají být odborným poradním orgánem, chtěli jsme zabránit této nesmyslné kumulaci funkcí a navrhli, aby byla vyplácena odměna za členství v maximálně jedné komisi. Nové vedení města však tento návrh bez diskuse smetlo ze stolu, což napovídá tomu, jakým způsobem hodlá komise v následujících čtyřech letech využívat.

Ustavující zasedání tak namísto změny k lepšímu přineslo návrat ke starým pořádkům, a to dost možná ještě v mnohem horší podobě.
