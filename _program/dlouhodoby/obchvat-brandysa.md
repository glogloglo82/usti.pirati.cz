---
title: Obchvat Brandýsa
category: dlouhodoby
topic: Infrastruktura
tags: Obchvat
---
Řeší levobřežní dopravu a odcloní centrum Brandýsa od těžké a tranzitní dopravy.

Dlužno říct, že obchvat Brandýsa je třeba ještě vyhodnotit, protože po dobudování obchvatu Boleslavi by nemusel být problém tak palčivý a již dnes je téměř jisté, že před dostavbou Boleslavského obchvatu se stavět nezačne.

Jde o dopravu po silnici II/101 z Kostelce, tedy o dopravu ze severu středních Čech po takzvaném aglomeračním okruhu kolem Prahy. Jenže po dostavění obchvatu Boleslavi by se většině řidičů vyplatilo využít silnici 331 a přes boleslavský obchvat dojet na dálnici, silnice 101 by zůstala využívána zřejmě jen pro menší územní celek ohraničený Kostelcem, Neratovicemi a Odolenou Vodou. Obchvat Brandýsa počítá s “přeložkou silnice” 101 z Kostelecké někde před pumpou Benzina kolem sídliště BSS a za Hrušovickým rybníkem podél stožárů vysokého vedení (ty se kvůli němu již přesunuly) přes silnici 601 a dále s odbočkou na dálniční nájezd 10 Zápy a končí napojením na silnici 101 v prostoru za obcí Zápy, čímž mimo jiné sníží dopravu v Zápech a funguje také jako obchvat Záp, dnes silnicí nešťastně rozdělených. Viz modrá přerušovaná čára v mapě.

![Obchvat Brandýsa v mapě. ](/assets/img/posts/2018-06-09-obchvatbrandys.png)

V druhé mapě, Zásadách územního rozvoje Středočeského kraje, je vyznačen i severní obchvat Záp.

![Plány obchvatů v Zásadách územního rozvoje (ZUR). ](/assets/img/posts/2018-06-09-obchvat-brandys-zur.png)

Obchvat má několik dílčích problémů, především nutnost drahé stavby na pylonech či přemostění oblasti za Hrušovickým rybníkem a také kritiku, že zničí “jedinou přírodně zachovalou oblast” - ve skutečnosti shluk náletových dřevin za Hrušovickým rybníkem.

Část kritiky míří také k hluku: stavbu by bylo potřeba nejenom oddělit od města valem či zapuštěním pod úroveň terénu, aby se hluk v rovině nenesl daleko, ale považujeme za nezbytné včas oddělit město od obchvatu vysázeným smíšeným lesem, nikoliv jen “protihlukovým remízkem”, jaký se vysázel u Zahradního města.

Hlavní výhodou Brandýského obchvatu by bylo odvedení dopravy z Pražské ulice a snížení dnes velmi nevkusného “roztržení” náměstí těžkou dopravou. Bylo by tak možné zklidnit dopravu v centru města, realizovat cyklostezky a vůbec udělat Brandýs bezpečně průchozí. Dnešní sjezd z dálnice D10 na Brandýs by byl napojen na obchvat tak, že by těžká doprava neprojížděla skrze město po Průmyslové a Pražské dále, než za průmyslovou zónu.

Předpokládané náklady jsou kolem 200 milionů Kč a postupně se realizuje, v průběhu loňského roku došlo k přesunu elektrických sítí, v průběhu dvou let by se mělo začít stavět, což je termín, který se zřejmě bez podstatného dohledu nedodrží.

Příště se podíváme na obchvat Boleslavi, který má k realizaci podstatně blíže.

I kdyby se ukázalo, že po dostavbě Boleslavského obchvatu není kapacitně Brandýský obchvat potřebný, považujeme za podstatné vybudování obchvatu kolem Záp a spojky Kostelecká - Kralupská.

Piráti prosazují vybudování obchvatu a jsou připraveni se o něj zasazovat přes celostátní vedení strany i v rámci Středočeského kraje a Prahy. Zároveň ale chceme pracovat na vysázení lesa, který by hlukově obchvat od města oddělil.
