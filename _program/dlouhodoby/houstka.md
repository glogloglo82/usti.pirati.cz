---
title: Revitalizace rekreační zóny Houšťka
category: dlouhodoby
topic: Běžný život města
---
Sluneční lázně nelze zachránit, ale Houšťka může ožít!

Je třeba přiznat si jedno: Sluneční lázně v Houšťce není v silách města zachránit a nejsou unikátní památkou, o jejíž záchranu by měl kdokoliv jiný zájem.  

Po zimě 2017 jsou Sluneční lázně ve staticky nebezpečném stavu a navrhujeme jejich definitivní asanaci. Jen zabezpečení ruiny město stálo dosud miliony korun. Místo bude upraveno do podoby parku a případně později použito při rozšiřování volnočasového areálu. V úvahu připadá výstavba budovy školy spojené s domovem důchodců a se zachováním architektonických prvků původních Slunečních lázní, pokud to bude únosné. Jelikož jde o cennou městskou lokalitu, měl by se na podobné stavbě a celkovém řešení prostoru podílet zkušený architekt.  

Bývalý dům Kim Ir Sena bude nadále zvažován jako stacionář pro sociální služby, ale i v tomto případě se může ukázat, že objekt není pro investory zajímavý a nebo by provoz s ním související nadmíru zatěžoval odpočinkový charakter lokality a v takovém případě bude objekt rovněž zbourán.

Naopak budou další peníze směřovány do trvalého rozvoje Houšťky jako odpočinkové a sportovní lokality. Žádoucí je postupná rekonstrukce stadionu a areálu kina a zainteresování provozovatelů na zvyšování počtu akcí. Plánujeme vybudování systému městských sportovišť a participace města na obnově a zpřístupnění soukromých sportovišť tak, aby naši občané měli k dispozici odpovídající lokality.
