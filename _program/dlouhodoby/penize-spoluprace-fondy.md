---
title: Peníze, spolupráce, fondy
category: dlouhodoby
topic: Otevřené město
---
Jak zvýšit příjmy do městské poklady a zafinancovat lepší město?

Jsme relativně malé město disponující omezeným rozpočtem i příjmy. Proinvestování velkých infrastrukturních projektů lze očekávat jen v úzké spolupráci s krajem a hlavním městem Praha. Je třeba přijmout fakt, že jsme trojměstím, téměř polovina pracovníků dojíždí za prací do Prahy, stejně tak třetina školáků a naopak do místního průmyslu dojíždí část zaměstnanců z Prahy. Tento fakt je nutné akcentovat na jednáních v kraji či vůči Praze.

Zásadní zvýšení příjmů do městského rozpočtu by znamenalo překročení hranice 20 000 obyvatel, kdy dochází ke skokovému růstu příspěvků ze státního rozpočtu. V našem městě téměř 20% obyvatel nemá přihlášeno trvalý pobyt. Pomůžeme jim s převodem bydliště, ukážeme jim výhody "plnoprávního" bydlení ve městě a získáme další peníze na zlepšování životních podmínek pro nás všechny. 

Další část příjmů lze zajistit zvýšením poplatků pro podnikatele, jejichž činnost zatěžuje město a nemají daňové sídlo v dvojměstí, případně spoluprací na programu sociálně zodpovědných firem působících v regionu.

A nakonec lze pro důležité městské investice zužitkovávat důsledně všechny formy dotací a státních či EU subvencí. V tom naše město udělalo veliké pokroky a z těchto zkušeností chceme dále těžit.
